# SMARTLAMPMESH
SPUprojectlamp
อุปกรณ์ควบคุมหลอดไฟอัจฉริยะผ่านระบบเครือข่ายแบบตาข่าย
SMART LIGHT CONTROL DEVICE USING MESH TOPOLOGY

สาขาวิชาวิศวกรรมมคอมพิวเตอร์ คณะเทคโนโลยีสารสนเทศ มหาวิทยาลัยศรีปทุม


บทคัดย่อ
ในปัจจุบันอินเทอร์เน็ตทุกสรรพสิ่งหรือไอโอที ถูกนำมาใช้อย่างแพร่หลายทั้งในบ้านเรือนและในโรงงานอุตสาหกรรม รวมทั้งประเทศไทยกำลังเข้าสู่ยุคของเทคโนโลยีตามที่รัฐบาลวางนโยบายไทยแลนด์ 4.0 ไว้ ผู้วิจัยจึงเล็งเห็นความสำคัญ เพื่อให้สอดคล้องกับโลกที่กำลังหมุนเข้าสู่ยุคของเทคโนโลยีดังกล่าว เป็นที่ทราบกันว่ามีการใช้สมาร์ทโฟนกันอย่างแพร่หลาย ผู้วิจัยจึงนำความก้าวหน้าทางเทคโนโลยีกับอินเทอร์เน็ตทุกสรรพสิ่ง มาประยุกต์ใช้งานในครัวเรือนที่พบบ่อยที่สุด คือ การปิด-เปิดหลอดไฟภายในบ้าน ควบคุมผ่านเครือข่ายแบบไร้สาย ทำให้ผู้ใช้งานสามารถควบคุมหลอดไฟผ่านทางสมาร์ทโฟนได้ ทั้งปัจจุบันเริ่มมีการนำเทคโนโลยีเครือข่ายแบบตาข่ายมาใช้งาน มีคุณสมบัติในการขยายบริเวณเครือข่าย มีการสื่อสารภายในเครือข่ายแบบเฉพาะ ทำให้อุปกรณ์สามารถสื่อสารกันเองและทราบจำนวนอุปกรณ์ทั้งหมดได้ ผู้วิจัยได้ออกแบบเครือข่ายที่อุปกรณ์ทุกตัวสามารถทำงานร่วมกัน และมีการควบคุมการทำงานของทุกอุปกรณ์ในเครือข่ายผ่านสมาร์ทโฟนได้ โดยผู้ใช้สามารถนำอุปกรณ์ไปติดตั้งด้วยตัวเอง ไม่จำเป็นต้องมีตู้ควบคุมหลัก ผู้ใช้ไม่ต้องเขียนโปรแกรมเพิ่มเติมในกรณีที่มีการเพิ่มจุดติดตั้งอุปกรณ์ใหม่ ตามแนวคิดที่วางไว้ คือ “ติดตั้งง่ายใช้งานสะดวก” เข้ากับยุคแห่งเทคโนโลยีในปัจจุบัน และสามารถต่อยอดเพื่อนำไปสู่การควบคุมอุปกรณ์ประเภทอื่น ๆ ได้ในอนาคต

คำสำคัญ: เทคโนโลยีเครือข่ายแบบตาข่าย, เครือข่ายไร้สาย, การควบคุมไฟอัจฉริยะ, สมาร์ทโฮม

ABSTRACT
	Nowadays, Internet of Thing or IoT has been utilized into household use and industrial use, and Thailand is also entering the age of technology as Thai government has imposed the Thailand 4.0 policy. Researcher of this article has foreseen the importance of this matter and to be conformed to the globe that spins itself into the age of technology. It is well known that smart phones are widely used. Therefore, the researcher has applied IoT technology to the most common household use, which is turning on and turning off the light, by applying remote control function to it. This enables the user to control the light through smart phone. At the present, Mesh Topology has also been utilized due to the ability to expand its network and the particular way used to communicate within the network. This enables devices to communicate to each other and identify the number of all devices. The researcher has designed the network which all devices could work simultaneously and enables the user to control how all the devices work through the network using smart phone. The users can set up devices by themselves and do not require control cabinet. The users also do not require dealing with additional programing in case of setting up new device is needed according to the “Family Friendly” concept which conforms to the technological age of today. Additionally, it can be further developed to be able to control other kind of device.

KEYWORDS: Mesh Topology, wireless network, smart light control, smart home

1. บทนำ
ประเทศไทยในปัจจุบันกำลังเข้าสู่ยุคเทคโนโลยี มีประชาชนจำนวนไม่น้อยที่ให้ความสนใจในเรื่องความทันสมัยภายในบ้านเป็นอย่างมาก รวมทั้งรัฐบาลได้ออกนโยบายไทยแลนด์ 4.0[1] ที่สนับสนุนให้ประชาชนและผู้ประกอบการหันมาใช้เทคโนโลยีกันมากขึ้น ทั้งนี้การนำสมาร์ทโฟนมาควบคุมอุปกรณ์ภายในบ้านเพื่ออำนวยความสะดวกต่าง ๆ แก่ผู้อยู่อาศัย ถือเป็นสิ่งหนึ่งที่ทั่วโลกกำลังให้ความสนใจเป็นอย่างมาก ผู้วิจัยจึงคิดค้นอุปกรณ์ต่าง ๆ ที่สามารถใช้งานง่าย ติดตั้งง่าย ใช้ได้ทุกครัวเรือน เพื่อให้เหมาะสมกับเทคโนโลยีตามที่ได้กล่าวไว้
1.1 อินเทอร์เน็ตทุกสรรพสิ่งและสมาร์ทโฮม 
แนวคิดสำคัญของอินเทอร์เน็ตทุกสรรพสิ่ง (Internet of Things)[2]  เป็นการใช้ประโยชน์จากความก้าวหน้าของเครือข่ายอินเทอร์เน็ตผสานกับสมองกลฝังตัว (Embedded System) ทำให้เกิดการแลกเปลี่ยนข้อมูลระหว่างอุปกรณ์ นำไปสู่แนวคิดที่ผู้วิจัยได้ศึกษาไว้ในระยะหนึ่ง คือ “สมาร์ทโฮม” หรือบ้านอัจฉริยะ[3] ที่สามารถ ปิด-เปิดหลอดไฟภายในบ้าน ปิด-เปิด ประตูโรงรถ ส่งสัญญาณแจ้งเตือนเมื่อมีความผิดปกติภายในบ้าน หรือตู้เย็นที่สามารถติดตามรายงานข้อมูลอาหารที่อยู่ภายในตู้เย็นได้ ผ่านทางโทรศัพท์มือถือ


1.2 เทคโนโลยีเครือข่ายไร้สายแบบตาข่าย Wireless mesh networks (WMNs)
ปัจจัยสำคัญของสมาร์ทโฮม คือ ระบบเครือข่ายไร้สาย (Wireless) ด้วยเทคโนโลยีการสื่อสารแบบไร้สายจะช่วยลดปัญหาเรื่องการเดินสายจุดติดตั้ง อีกทั้งยังช่วยเรื่องความสวยงามภายในบ้านแล้ว ผู้วิจัยจึงนำเอาเทคโนโลยีการสื่อสารแบบตาข่าย[4] (Mesh Topology) ที่มีจุดเด่น คือ ในทุก ๆ อุปกรณ์ที่ทำงานร่วมกันสามารถสื่อสารกันได้อย่างอิสระต่อกัน มาผสานเข้าด้วยกัน รวมเป็นเทคโนโลยีที่เรียกว่า “เครือข่ายไร้สายแบบตาข่าย” โดยนำเอาจุดเด่นทั้งสองเทคโนโลยีมาใช้งาน ยังมีคุณสมบัติที่เพิ่มขึ้นมา คือ สัญญาณไร้สายจะมีบริเวณที่กว้างขึ้นตามจำนวนอุปกรณ์ที่ติดตั้ง ทำให้ช่วยลดจุดอับสัญญาณต่าง ๆ ได้เป็นอย่างดี 
1.3 Graphical User Interface  (GUI)
ในสมัยเริ่มแรกนักพัฒนาจะพัฒนาโปรแกรมที่แสดงผลในลักษณะตัวอักษรแบบข้อความ เพื่อให้ผู้ใช้งานป้อนข้อมูลตามบรรทัดข้อความ จากนั้นคอมพิวเตอร์จะทำการประมวลผล ซึ่งเป็นรูปแบบโปรแกรมที่มีความยุ่งยากต่อการใช้งานสำหรับผู้ใช้งานคอมพิวเตอร์ที่ไม่คุ้นเคยกับคอมพิวเตอร์มากนัก ดังนั้นต่อมาจึงได้มีการพัฒนารูปแบบโปรแกรมใหม่ เป็นโปรแกรมที่มีการแสดงผลด้วยลักษณะกราฟิก ทำให้ง่ายต่อการใช้งานยิ่งขึ้น

2. วัตถุประสงค์
(1) ศึกษาหลักการทำงาน ระบบไฟฟ้ากระแสสลับ ระบบเครือข่าย รวมถึงข้อกำหนดกฎหมายต่าง ๆ เกี่ยวกับการใช้งานสัญญาณวิทยุสื่อสารคลื่นความถี่ 2.4 GHz ตามที่กระทรวงพลังงานกำหนดไว้[5]
(2) ออกแบบอุปกรณ์ให้สามารถควบคุมหลอดไฟ และสามารถตั้งเวลาปิด-เปิดหลอดไฟภายในตัวอุปกรณ์เอง ผ่านเว็บแอพพลิเคชั่นพร้อมทั้งกำหนด GUI ให้เหมาะสมกับการใช้งาน
(3) ออกแบบระบบเครือข่ายไร้สายแบบตาข่ายให้ส่งข้อมูลจากอุปกรณ์หลัก (master node) มาควบคุมยังอุปกรณ์ตัวถัดไป (Slave node)
(4) บันทึกผลทดสอบการทำงานของอุปกรณ์ และสรุปผลการทดสอบ

3. ขอบเขต 
		(1) ออกแบบสร้างอุปกรณ์ชุดควบคุมหลอดไฟต้นแบบ จำนวน 3 ชุด โดยแบ่งลักษณะการทำงานออกเป็น 2 รูปแบบดังนี้
 		   - อุปกรณ์หลักสำหรับส่งชุดคำสั่งไปควบคุมจำเป็นต้องติดตั้งใกล้เราเตอร์ (Master Node) 
			- อุปกรณ์สำหรับรับสัญญาณจากอุปกรณ์หลัก (Slave Node)
	(2) ออกแบบสร้างอุปกรณ์พร้อมติดตั้งเซ็นเซอร์สำหรับตรวจวัดสถานะ การทำงานของหลอดไฟ โดยมีข้อกำหนด ดังนี้
		   - แหล่งจ่ายไฟเข้าอุปกรณ์ไฟกระแสสลับ 220V 50-60 Hz (ไม่เกิน 5A)
		   - อุปกรณ์สามารถนำหลอดไฟมาต่อได้ หลอดไฟต้องเป็นหลอดที่ใช้แหล่งจ่ายไฟกระแสสลับ 220V 50-60 Hz (ไม่เกิน 5A) รวมกัน 2 หลอด ต่อ 1 อุปกรณ์
		   - ชุดเซ็นเซอร์สำหรับตรวจจับสถานะการทำงานของหลอดไฟกระแสสลับ 220V (ไม่เกิน 5A) จำนวน 2 ชุด ต่อ 1 อุปกรณ์
	(3) ออกแบบและสร้างเว็บแอพพลิเคชั่น สำหรับควบคุมอุปกรณ์หลัก (Master Node) ผ่านเว็บบราวเซอร์โดยมีข้อกำหนด ดังนี้
		- หน้าต่างสำหรับควบคุมหลอดไฟ (ปิด-เปิดหลอดไฟ)
		- หน้าต่างสำหรับตั้งเวลาปิด-เวลาเปิดหลอดไฟ
		- หน้าต่างสำหรับแสดงสถานะการทำงานของหลอดไฟ ณ เวลานั้น
		- หน้าต่างสำหรับให้อุปกรณ์เชื่อมต่อ Wi-Fi เข้ากับเครือข่ายของเราเตอร์ภายในบ้าน
		- หน้าต่างสำหรับแสดงจำนวนตัวอุปกรณ์ทั้งหมดที่ทำงานอยู่ ณ เวลานั้น
		- หน้าต่างสำหรับเปลี่ยนชื่ออุปกรณ์ให้สอดคล้องกับจุดติดตั้ง
	(4) ออกแบบและสร้างระบบเครือข่ายแบบตาข่าย ในขณะที่มีการเพิ่มจำนวนอุปกรณ์ อุปกรณ์ทุกตัวจะต้องทราบอัตโนมัติว่ามีการเพิ่มจำนวนของอุปกรณ์ในเครือข่าย

4. วิธีดําเนินการ
	       ออกแบบโครงสร้างการทำงานสำหรับอุปกรณ์ พร้อมกำหนดรูปแบบการทำงานของอุปกรณ์ออกเป็น 2 ระบบ คือ 
		- อุปกรณ์หลัก สำหรับรับชุดคำสังจากสมาร์ทโฟน (Master Node)
		- อุปกรณ์รอง สำหรับรับสัญญาณจากอุปกรณ์หลักและควบคุมหลอดไฟเฉพาะจุด (Slave Node)
	จากแผนภาพที่ 1 จะเห็นได้ว่าอุปกรณ์ทั้ง 3 ถูกติดตั้งต่างพื้นที่กันโดยให้ Master node ติดตั้งอยู่ใกล้เราเตอร์มากที่สุดเพื่อใช้เชื่อมต่อเครือข่ายภายในบ้าน จากนั้นอุปกรณ์จุดที่ 2  จุดที่ 3 และ จุดที่ 1 จะทำการเชื่อมต่อกันด้วยระบบเครือข่ายไร้สายแบบตาข่าย จะเห็นได้ว่าเมื่ออุปกรณ์ทั้ง 3 เชื่อมต่อกันทั้งระบบแล้วหมายเลขไอพีจะอยู่คนละวงกับเราเตอร์โดยแบ่งหมายเลขไอพีออกเป็น 2 ส่วนดังนี้
	ส่วนที่ 1 หมายเลขไอพี คือ 10.x.x.x เชื่อมต่อกันผ่านระบบเครือข่ายไร้สายแบบตาข่าย
	ส่วนที่ 2 หมายเลขไอพี คือ 192.168.1.x เชื่อมต่อผ่านเราเตอร์เพื่อเชื่อมโยงไปยังอินเทอร์เน็ต
		หมายเลขไอพีในส่วนที่ 1 จะอยู่ภายใต้ระบบเครือข่ายไร้สายแบบตาข่ายโดยมีหลักการทำงาน คือ อุปกรณ์ภายในเครือข่ายทั้งหมดจะสื่อสารกันผ่านโปรโตคอล TCP/IP และส่งข้อมูลในรูปแบบ Text JSON ระหว่างอุปกรณ์ในเครือข่ายเพื่อให้ทราบถึงจำนวนอุปกรณ์ทั้งหมด โดยมีลักษณะข้อความที่ส่ง (Text JSON) คือ “ { “Nodeid” : “000001”} ” ส่งผลให้ตัวอุปกรณ์ทั้งหมดที่ใช้หมายเลขไอพีในส่วนที่ 1 สื่อสารและส่งข้อมูลติดต่อกันอยู่ตลอด
 
แผนภาพที่ 1 การทำงานโดยรวมทั้งระบบเครือข่ายไร้สายแบบตาข่าย

5. ผลการทำงาน
	       ในการทดลองผลการทำงาน ผู้วิจัยได้ทำการสร้างอุปกรณ์โดยมีชุดควบคุมและเซ็นเซอร์ต่าง ๆ แสดงในแผนภาพที่ 2 (ก-ง)
	(ก) คอนโทรลเลอร์สำหรับควบคุมอุปกรณ์พร้อมทั้งเป็นโมดูล Wi-Fi	
	(ข) สวิตช์หรือรีเลย์ สำหรับตัด-ต่อวงจรเพื่อใช้ปิด-เปิดหลอดไฟ
	(ค) เซ็นเซอร์สำหรับวัดกระแสไฟฟ้า เพื่อให้ทราบสถานะการทำงานของหลอดไฟ ณ ปัจจุบัน
	(ง) พาวเวอร์ซัพพลายขนาด 5 V 700 mA สำหรับจ่ายไฟให้ตัวอุปกรณ์

                       
        (ก)                    (ข)                     (ค)                   (ง)

แผนภาพที่ 2 ชุดควบคุมและเซ็นเซอร์ต่าง ๆ ที่ใช้ภายในตัวอุปกรณ์
	       แผนภาพที่ 3 เป็นชุดอุปกรณ์สำหรับควบคุมหลอดไฟ พร้อมทั้งเขียนโปรแกรมเสร็จสิ้นจำนวนทั้งหมด 3 ชุด เพื่อนำไปติดตั้งสำหรับทดสอบในบริเวณต่าง ๆ ต่อไป

 

แผนภาพที่ 3 ชุดอุปกรณ์ทั้ง3ชุด พร้อมทดสอบในแต่ละพื้นที่

	       ผู้วิจัยได้จัดทำหน้าต่างการใช้งานและสร้างเว็บแอพพลิเคชั่นสำหรับควบคุมอุปกรณ์ผ่านเว็บบราวเซอร์พร้อมทั้งปรับแต่งหน้า GUI ให้สวยงามและง่ายต่อการใช้งาน ดังแผนภาพที่ 4

                 

แผนภาพที่ 4 หน้าตาเว็บไซต์แบบ GUI ใช้สำหรับควบคุมอุปกรณ์


6. สรุป
	       ในการทดลองการใช้งานเครือข่ายไร้สายแบบตาข่าย ผู้วิจัยได้ใช้ไมโครคอนโทรลเลอร์รุ่น ESP32 ที่มีหน่วยความจำชั่วคราว 512 กิโลไบต์ มีโมดูล Wi-Fi ในตัว รองรับมาตรฐาน 802.11 b/g/n มีการรับ-ส่งข้อมูลสูงสุด 150 เมกะบิตต่อวินาที (Mbps)
	ผลปรากฏว่าเมื่อจำเป็นต้องติดตั้งอุปกรณ์จำนวนที่มากขึ้นจะเกิดการขยายของเครือข่ายจนถึงขีดจำกัดของทรัพยากรที่ตัวอุปกรณ์ระบุไว้ แบ่งผลสรุปการทดลองออกเป็น 3 หัวข้อ คือ
	(1) เกิดการใช้หน่วยความจำชั่วคราวที่มากขึ้นในระบบ โดยอุปกรณ์ที่เชื่อมต่อเข้ามาจะทำให้หน่วยความจำชั่วคราวคงเหลือลดลง โดยวัดจากค่าสูงสุดของการสูญเสีย อัตราการสูญเสียหน่วยความจำชั่วคราวสูงสุดอยู่ที่ 1,375 ไบต์ ต่อการเพิ่ม 1 อุปกรณ์ และต่อกันได้สูงสุดจำนวน 141 อุปกรณ์ ดังแผนภาพที่ 5

 
แผนภาพที่ 5 แสดงการใช้ทรัพยากรณ์เมื่อมีอุปกรณ์เข้ามาเชื่อมต่อ

	(2) เกิดการใช้ traffic ที่เพิ่มขึ้นต่อจำนวนอุปกรณ์ที่มากขึ้นใน แสดงในแผนภาพที่ 6 แต่ไม่เป็นปัญหากับตัวอุปกรณ์ เพราะชิปเซ็ตของ ESP32 สามารถรับ-ส่งข้อมูลได้สูงสุดถึง 150 Mbps ในเครือข่ายแบบไร้สาย

 
แผนภาพที่ 6 แสดงให้เห็นถึง traffic ที่เพิ่มขึ้น Network 
	(3) ทดสอบการวัดระยะทางและขอบเขตของสัญญาณผลการติดตั้งอุปกรณ์แสดงในแผนภาพที่ 7(ก) โดยแบ่งออกเป็น 3 จุดติดตั้ง คือ
		จุดที่ 1 เป็น Master node โดยตัวอุปกรณ์จุดนี้จะเชื่อมต่อกับตัวเราเตอร์ภายในบ้านเพื่อใช้ติดต่อกับอินเทอร์เน็ตใช้ชื่อ SSID คือ cz_fl_24 ความแรงสัญญาณ อยู่ที่ 84% มีระยะห่างระหว่างเราเตอร์กับตัวอุปกรณ์อยู่ที่ 2 เมตร แสดงในแผนภาพที่ 7(ข)
		จุดที่ 2 เป็น Slave node โดยตัวอุปกรณ์จุดนี้จะเชื่อมต่อไปยังอุปกรณ์จุดที่ 1 มีระยะห่างกันอยู่ที่ 48 เมตร มีสิ่งกีดขวางเพียงเล็กน้อย คือ ประตูหน้าบ้านเพียง 1 ชั้นเท่านั้น ใช้ชื่อ SSID คือ SmartC1 วัดความแรงสัญญาณได้ที่ 28% และปล่อยสัญญาณครอบคลุมพื้นที่เพื่อให้อุปกรณ์จุดที่ 3 เข้ามาเชื่อมต่อได้ แสดงในแผนภาพที่ 7(ค)
		จุดที่ 3 เป็น Slave node โดยตัวอุปกรณ์จุดนี้จะเชื่อมต่อไปยังอุปกรณ์จุดที่ 2 ถ้าสัญญาณจุดที่ 2 หายไปตัวอุปกรณ์จะไม่สามารถติดต่อกับจุดที่1ได้ เนื่องจากระยะขอบเขตความแรงของสัญญาณไม่ถึงโดยอุปกรณ์จุดนี้จะห่างจากจุดที่ 2 โดยวัดจากระยะทางลัด (ระยะทางจากจุดที่ 2 ถึงจุดที่ 3 วัดเป็นเส้นตรง) วัดได้ 35 เมตร โดยมีทาวน์โฮมลักษณะเป็นตึกแถวกีดขวางอยู่ทำให้ความแรงของสัญญาณสามารถทะลุผ่านได้น้อย และใช้ชื่อ SSID คือ SmartC1 แสดงในแผนภาพที่ 7(ง)
              เมื่อติดตั้งอุปกรณ์ทั้ง 3 อุปกรณ์เสร็จสิ้นแล้วผู้วิจัยได้ทดสอบควบคุมหลอดไฟ โดยนำโทรศัพท์มือถือเชื่อมต่อกับเราเตอร์ควบคุมอุปกรณ์ผ่านบราวเซอร์ส่งชุดคำสั่งไปเปิดหลอดไฟในจุดที่ 3 ผลปรากฏว่าชุดคำสั่งจะเดินทางจาก จุดที่1 ผ่านไปยังจุดที่ 2 และ เมื่อจุดที่ 3 ได้รับคำสั่งหลอดไฟก็จะเปิดตามคำสั่งที่ได้รับ และถ้ามีอุปกรณ์จำนวนมากกว่า 3 อุปกรณ์ ติดตั้งจนคลอบคลุมพื้นที่ได้ก็จะสามารถส่งชุดคำสั่งไปยังอุปกรณ์ที่ต้องการได้โดยไม่จำเป็นต้องเดินสายส่งข้อมูล


 
(ก)	 
(ข)
	 
(ค)
	 
(ง)

แผนภาพที่ 7 ตำแหน่งทดสอบและระยะห่างของตัวอุปกรณ์
ข้อดี
		- มีการสร้างขอบเขตของสัญญาณไร้สาย ในพื้นที่บริเวณรอบตัวอุปกรณ์ 100 เมตร สำหรับที่โล่ง เมื่อมีการเชื่อมหลาย ๆ อุปกรณ์เข้าด้วยกัน จะทำให้ขอบเขตการส่งข้อมูลมีระยะทางที่ไกลขึ้น
		- ถ้าไม่ใช้ระบบเครือข่ายไร้สายแบบตาข่าย อุปกรณ์จะเชื่อมต่อกันภายในเครือข่ายได้สูงสุด 5 ชั้น ดังแผนภาพที่ 8 เกินกว่านั้นจะไม่สามารถเชื่อมต่อเข้ามายังเครือข่ายได้ 

 
แผนภาพที่ 8  การทำงานโดยไม่ผ่านระบบเครือข่ายไร้สายแบบตาข่าย

		เมื่อใช้เทคโนโลยีเครือข่ายไร้สายแบบตาข่าย ทุกอุปกรณ์จะสามารถส่งข้อมูลถึงกันได้อย่างอิสระทำให้เกิดความรวดเร็วในการติดต่อสื่อสาร ดังแผนภาพที่ 9

 
แผนภาพที่ 9 เค้าโครงการทำงานของเทคโนโลยีเครือข่ายไร้สายแบบตาข่าย

ข้อเสีย
	       - ไม่เหมาะกับการใช้งานกับแบตเตอรี่แบบพกพา เพราะการใช้เทคโนโลยีเครือข่ายไร้สายแบบตาข่ายจะทำให้กินพลังงานมากพอสมควรทำให้แบตเตอรี่หมดไวในระยะเวลาเพียงไม่กี่วัน
              - มีการสูญเสียหน่วยความจำชั่วคราว (RAM) ไปในระดับหนึ่งเพื่อใช้ในการสื่อสารภายในเครือข่ายแบบตาข่าย ถ้ามีจำนวนลูกข่ายที่มากจนหน่วยความจำไม่เพียงพออาจจะส่งผลกระทบทำให้ตัวอุปกรณ์มีปัญหาการใช้งานได้ 

7. เอกสารอ้างอิง
[1] กองบริหารงานวิจัยและประกันคุณภาพการศึกษา (2560) โมเดลขับเคลื่อนประเทศไทยสู่ความมั่งคั่ง มั่นคง และยั่งยืนนโยบาย Thailand 4.0, (ออนไลน์) สืบค้นวันที่ 5 ตุลาคม 2562, จาก http://uso.cattelecom.com/index.php/11-g-eneral-news/6-thailand-4-0 
[2] วิวัฒน์ มีสุวรรณ (2559) อินเทอร์เน็ตเพื่อสรรพสิ่ง (Internet of Things) กับการศึกษา Internet of Things on Education, ประชุมวิชาการระดับชาติมหาวิทยาลัยนเรศวร ครั้งที่ 4 ตีพิมพ์ฉบับที่ 2 ประจำปี พ.ศ 2559 เมื่อวันที่ 8 ก.ค. นำมาใช้ล่าสุดวันที่ 19 ตุลาคม 2562
[3] ทศวิน จ้างประเสริฐ. เหมชาติ เชื้อโชติ และ นิพัฒน์ จงเจริญศิริ (2559) บ้านอัฉริยะ (Smart Home) ประชุมวิชาการและนวัตกรรมระดับชาติสถาบันเทคโนโลยีนานาชาติสิรินธร มหาวิทยาลัยธรรมศาสตร์ ครั้งที่ 2 ประจำปี พ.ศ 2559 นำมาใช้ล่าสุดวันที่ 20 ตุลาคม 2562
[4] ปรีชา กอเจริญ. เพชรนัน ทิวัฒนา. เติมพงษ์ ศรีเทศ และ ณรงค์ อยู่ถนอม (2560) เทคโนโลยีการสื่อสารไร้สายสำหรับอินเทอร์เน็ตของสรรพสิ่งและเครือข่ายแบบ Mesh Topology,บทความวิจัย/วิชาการ วารสารวิชาการ กสกช. ประจำปี 2560 นำมาใช้ล่าสุดวันที่ 25 ตุลาคม 2562
[5] กระทรวงพลังงาน (2558). แผนแม่บทการพัฒนาระบบโครงข่ายสมาร์ทกริดของประเทศไทย พ.ศ. 2558 - 2579 (ม.ป.ท.), สำนักงาน กสทช. (2006). ประกาศ กสทช. เรื่องการใช้เครื่องวิทยุคมนาคมประเภท (Radio Frequency Identification: RFID) พ.ศ. 2549. (ม.ป.ท.),  สำนักงาน กสทช. (2550) ประกาศ กสทช. เรื่อง เครื่องวิทยุคมนาคมและสถานีวิทยุคมนาคมที่ได้รับยกเว้นไม่ต้องได้รับใบอนุญาต พ.ศ. 2550. (ม.ป.ท.), สำนักงาน กสทช. (2550) ประกาศ กสทช. เรื่อง การใช้ความถี่วิทยุสำหรับอุปกรณ์สื่อสารระยะสั้นย่านความถี่วิทยุ 2.4 GHz พ.ศ. 2550 สืบค้นวันที่ 21 ตุลาคม 2562, จาก http://www.nbtc.go.th/ getattachment/Business/commu/telecom/informatiton/แนวทางการใช้ความถี่วิทยุย่าน-2-4-GHz-และ-5-GHz-ในเอกสารแนบ.pdf.aspx
